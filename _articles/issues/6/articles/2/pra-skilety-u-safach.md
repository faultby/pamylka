---
layout: article
title: "Пра шкілеты ў шафах, ірляндзкага гіганта і шкоцкага забойцу. А карацей – пра этыку"
author: "Вера Гапонава"
category_en: "Archeology"
category_be: "Археалёгія"
cover: "issues/6/articles/2/images/cover.png"
issue: 6
slug: pra-skilety-u-safach
---

# ПРА ШКІЛЕТЫ Ў ШАФАХ, ІРЛЯНДЗКІ ГІГАНТ І ШКОЦКІ ЗАБОЙЦА. А КАРАЦЕЙ – ПРА ЭТЫКУ

ВЕРА ГАПОНАВА

{:.intro-paragraph}
Звычайна, пішучы пра археалёгію, я намагаюся апавядаць пра помнікі й знаходкі, бо баюся, што тэорыя людзям ня так цікавая. Можа, гэта й стварае ўражаньне, што археолягі самыя не цікавяцца нічым, акрамя фізычных рэчаў. Але археолягаў хвалююць і рэчы абстрактныя (нават больш за матэрыяльныя), і нават ня толькі тыя, што датычаць падзеяў мінулага. Напрыклад, археолягаў непакоіць, як сучасьнікі ўспрымаюць і выкарыстоўваюць іхныя знаходкі, як навукоўцы прыходзяць да пэўных высноваў ды наколькі іхны досьвед і атачэньне ўплываюць на гэта. І, як амаль усе людзі, задаюцца пытаньнем: ці слушна яны робяць? Ня ў сэнсе таго, што адпавядае законам лёгікі ці крымінальным законам. А ці маюць яны маральнае права рабіць тое, што робяць…

![Вокладка артыкулу]({{site.baseurl}}/issues/6/articles/2/images/cover.png){: .article-image}

{:.figure-info}
Ідэя і аўтарства: [Аляксандра Падорнікава](https://www.instagram.com/sasha_padornikava/)

Пра гэта я й хачу расказаць тут, таму помнік наведаем толькі адзін – і нават ня ўласна помнік, а выставу ў музэі. Стоп, хутчэй, будзе толькі здымак гэтае даўно зьніклае выставы. Дарэчы, здымку таксама ня будзе. Але я патлумачу чаму. А заадно зьвернемся да прыкладаў жыцьця й сьмерці ірляндзкага гіганта, сэрыйнага забойцы з Эдынбурґу, і думак маіх сучасных калегаў. Але сапраўдная тэма майго аповеду – этыка. Зь яе і пачнём.

### ПРА ЭТЫКУ

Неяк мая сяброўка зь Беларусі заўважыла, што ў нас не выкладаюць этыкі, хаця гэта ж такая важная рэч. А калі яе не выкладаць, то ці выпадае чакаць, што людзі будуць у ёй разьбірацца?

Мне выкладалі этыку. На працягу майго ўнівэрсытэцкага жыцьця ў розных унівэрсытэтах гэта здаралася ўвесь час, але я й вучылася не ў Беларусі. І мае першыя фармальныя ўводзіны ў этыку, якія я памятаю, адбыліся на курсе права (так, я археалягіня, але ўсякае бывала). Там адна зь лекцыяў была прысьвечаная закону і этыцы. Мой выкладнік Рос быў гэтакім жыцьцярадасным юрыстам, які зарабляў трохі больш за сто даляраў за гадзіну й забаўляў студэнтаў гісторыямі накшталт: «І тут мы спыталі: а ці прачыталі вы дробны шрыфт? Ха-ха-ха…» І вось у пачатку лекцыі «Закон і этыка» ён апавёў нам іншую гісторыю. Як ягоны сябар, пачуўшы, што той мае даць лекцыю этыкі, спытаў яго: «Росе, ты ўпэўнены, што можаш выкладаць этыку? Ты ж юрыст…» І гэта сапраўды першае, што трэба ведаць пра этыку. Этыка – гэта ня тое ж, што закон.

![Ілюстрацыя (замяніце шлях)]({{site.baseurl}}/issues/6/articles/2/images/fig-1.png){: .article-image}

{:.figure-info}
Ідэя і аўтарства: [Аляксандра Падорнікава](https://www.instagram.com/sasha_padornikava/)

З гэтага вынікае і моц, і слабасьць этыкі. Моц у тым, што яе гэтак проста ня зьменіць нехта, хто тым ці іншым чынам трымае ўладу над заканадаўствам. Бо можна перапісаць закон і нават учорашнім днём назваць белае чорным, але гэта ня зьменіць таго, што правільна й няправільна. Перапісаць маральныя нормы за ноч цяжэй, і этычная камісія можа прыняць канкрэтныя абставіны, нават калі яны не прапісаныя законам.

Адсюль вынікае і слабасьць: а хто пастанаўляе, што правільна і няправільна? Нядзіўна, што маральныя спрэчкі часта зводзяцца да рознагалосься. Добра, існуюць і некаторыя парады ў этычнай практыцы: этычныя кодэксы й практыкі для археолягаў, што ствараюцца музэямі, органамі вышэйшай адукацыі, а таксама прафэсійнымі арганізацыямі. Але ня тое каб яны ўсё пакрывалі. І, як напісалі Гэрыс з калегамі ў тым артыкуле, пра які я апавяду ніжэй, адсутнасьць канкрэтных правілаў пакідае нам на «разьвязаньне этычныя пытаньні згодна з нашым грубым і часта невыразным уяўленьнем пра тое, што мы мусім і ня мусім рабіць». Вось так, нашая галоўная зброя – уласнае невыразнае ўяўленьне пра тое, што правільна, а што не. Таму і неабходна выкладаць этыку, каб садзіць зерне яе разуменьня. Таму варта падымаць этычныя пытаньні і выносіць на адкрытае абмеркаваньне, каб яно расло.

Другое, што трэба ведаць пра этыку, – яна важная. То бок важнейшая, мабыць, за ўсё астатняе. У нейкім умоўным дрэве прыняцьця пастановаў яна не апцыйнае пытаньне, а першае, на якое трэба адказаць. І калі, напрыклад, ваш навуковы праект не адпавядае этычным нормам, па астатніх галінах дрэва можна не ісьці: ня важна, наколькі шмат вы атрымаеце з праекту ў ведах, грошах ці славе, найперш ён мае задаволіць этычныя патра-баваньні. Ну, вы скажаце, гэта ў тэорыі: а як там з практыкаю? Відавочна, гаворка пра тое, як мае быць. Мы, напэўна, усе дарослыя: ведаем, што і ў выпадку з законам, хоць ён і прапісаны й прадугледжвае пакараньні, гэта не перашкаджае людзям увесь час яго парушаць.
                
Нядзіўна, што, калі гавораць пра этыку, неяк часьцей кажуць пра этычныя пытаньні, чымся пра этычныя адказы... І вось першае пытаньне.
                
### ХТО ДАЗВОЛІЎ АРХЕОЛЯГАМ РАСКОПВАЦЬ МАГІЛЫ?

Археолягам часта даводзіцца раскопваць парэшткі мёртвых людзей і жывёлінаў. Ёсьць нават такія спэцыяльнасьці з асобнымі назвамі. Напрыклад, біяархеалёгія займаецца біялягічнымі парэшткамі з ар-хеалягічных помнікаў: тымі рэчамі, што калісьці былі жывыя. Ці астэалёгія, навука пра косткі. Парэшткі іншых жывёлінаў звычайна не выклікаюць у людзей столькі этычных пытаньняў, як парэшткі іхнага віду, таму засяродзімся на чалавечых. Дык што там з маральным правам? Ці маем мы права выкопваць людзей з магілаў? І калі так, чаму мы маем, а, напрыклад, аматары нэкрамантыі[^1] – не?

[^1]: Нэкрамантыя (з грэцкай: νεκρός – мёртвы і μαντεία – варажба) – від магіі, што вывучае мэтады й тэхнікі ўплыву на сьвет памерлых з мэтаю атрымаць ад духаў інфармацыю ці дапамогу.

У гэтым выпадку людзі паміж сабою пагадзіліся, што выкопваць мёртвых дзеля паглыбленьня навуковых ведаў можна. Як і, напрыклад, для высьвятленьня абста-вінаў сьмерці ў падазроным выпадку, бо такое збольшага ўхваляецца нашым сучасным грамадзтвам і лічыцца вартым. А зьбіраць нечыя косткі, каб аздобіць свой камінак чэрапам, нельга, непаважліва неяк. У той жа час, калі я кажу «людзі» ці«грамадзтва», то хто гэтыя людзі? Да-кладна ж ня ўсе. Некаторыя супраць таго, каб турбаваць мёртвых дзеля навукі. Напрыклад, шмат такіх прэтэнзіяў было, дый ёсьць у карэнных амэрыканцаў ці зэляндцаў. Раней гэтых прэтэнзіяў было больш і ў хрысьціянаў.

![Выява раскопкаў у крыпце]({{site.baseurl}}/issues/6/articles/2/images/fig-2.png){: .article-image}

{:.figure-title}
На раскопках пахаваньняў у крыпце

Але ня толькі ў іх. Напрыклад, адзін мой калега-археоляг, які, напэўна, раскапаў за сваю працу з тысячу магілаў, – супраць раскопваньня магілаў. То бок мэтанакіраванага раскопваньня магілаў. Ён думае, што дастаткова ўжо раскапаных пахаваньняў, парэшткі зь якіх захоўваюцца ў розных інстытутах і музэях ды на якіх можна рабіць свае дасьледаваньні, не турбуючы іншых нябожчыкаў. І дастаткова ратавальных раскопак, дзе празь нейкае будаўніцтва так ці інакш даводзіцца ўсіх выкопваць. У такіх непазьбежных раскопках лепей ужо браць удзел археолягам, каб турбаваць могілкі хоць зь нейкаю карысьцю ў выглядзе прасоўваньня навукі. Мабыць, у ратавальных раскопках ён сваю тысячу і накапаў. Неяк трэба спытаць.

Перш як рушыць да другога пытаньня, варта патлумачыць. Мае прыклады тут усе засяроджаныя на парэштках людзей, бо я зь імі звычайна маю справу. Але, натуральна, этычныя пытаньні паўстаюць ня толькі наконт чалавечых парэшткаў, а ўсяго ў археалёгіі. Цяпер шмат новых да-сьледчых тэмаў паўстае праз разуменьне, што неяк няправільна і аднабока фармаваць погляды на мінулае праз прызму толькі аднае часткі людзей, гэткай элітарнай групы. Напрыклад, да нядаўна навука й гісторыя мінулага фармавалася белымі мужчынамі сталага веку. Аднак жа сьвет у мінулым, як і ў сучаснасьці, складаўся з рознакаляровых дарослых і дзяцей жаночага ды іншых гендэраў: дзе іхныя галасы? Іншы прыклад, як гісторыя былых калёніяў разглядаецца з пункту гледжаньня іх калянізатара, а не калянізаваных. І, нарэшце, даўно ўжо робіцца непапулярным цягаць каштоўнасьці зь іншых краінаў, каб аздобіць музэй у сваёй. І музэі пачынаюць рэпатрыяцыю чужых каштоўнасьцяў назад у іхныя краіны. Прынамсі мае брытанскія калегі стала закідваюць у чат мэмы пра крадзеж артэфактаў Брытанскім музэем. Дый на «Know your memes» –цэлая сэрыя пад назваю «Брытанскі музэй крадзе рэчы» ёсьць, можна багата мэмаў нагартаць. Той фотачцы, на якой хлопцы запіхваюць у заплечнік Пізанскую вежу, – мой асабісты прыз глядацкіх сымпатыяў.

### ПРА ЗДЫМКІ ЎВОГУЛЕ І АДНО ФОТА Ў ПРЫВАТНАСЬЦІ

Акрамя маральных пытаньняў наконт фізычнага кантакту з парэшткамі лю-дзей, асобна стаіць і пытаньне этычна-сьці іх фатаграфаваньня ў розных мэтах. Мы ўсе, напэўна, так ці інакш ведаем аб прававых абмежаваньнях у фатаграфаваньні людзей бязь іхнага дазволу, што існуюць у розных краінах. І асабліва ў пу-блічным распаўсюдзе та кіх здым каў бяз згоды зьнятых на іх герояў. Але то жывыя людзі, а што наконт мёртвых?

Для антрапалёгіі й біяархеалёгіі гэта цалкам сабе актуальнае пытаньне, бо фатаграфаваньне парэшткаў людзей –звыклая частка працы гэтых дысцыплінаў. З аднаго боку, пытаньне зьвязанае з вышэйзгаданымі правамі фатаграфаваць і дэманстраваць здымкі іншых людзей. З другога – з этычнасьцю публічнае дэманстрацыі чалавечых парэшткаў, напрыклад, у музэях. Наколькі гэта прымальна ў дачыненьні памерлых? Наколькі гэты досьвед турбуе жывых? А можа, пытаньне ня столькі ў тым, ці прымальны сам факт, колькі ў тым, як парэшткі дэманструюцца – зь якой мэтай, у якіх абставінах і кантэксьце ды як зробленая кампазыцыя на фота?

Дазвольце расказаць тут пра бэатукаў і аднаго маленькага іхнага прадстаўніка. Гэтую гісторыю я прачытала ў артыкуле Гэрыса і суаўтараў, назву якога я прыкладна перакладу як «Экспазыцыя: этыка стварэньня, абмену й дэманстрацыі фатаздымкаў чалавечых парэшткаў». Колькі словаў пра цяжкасьці перакладу: exposure у пачатку назвы артыкулу можа азначаць і экспазыцыю ці вытрымку ў фатаграфіі, і паддаваньне вонкаваму ўзьдзеяньню, выстаўленьне на агляд, неабароненасьць і агаленьне. Цяжка на іншай мове перадаць увесь спэктар сэнсаў, што можна прачытаць у гэтым слове ў гэтым выпадку.

Дык вось, гэты артыкул разглядаў, як і пры якіх абставінах можна дэманстраваць фота чалавечых парэшткаў ды як гэтыя здымкі ствараюцца. Але чаму мне захацелася прывесьці яго прыкладам для ілюстрацыі складанасьці пытаньняў этыкі, зьвязана ня столькі з тым, што ў ім было напісана, а з тым як.

І вось першая прычына, чаму артыкул мне запомніўся. Першая частка прысьвечаная абмеркаваньню аднаго канкрэтнага фота, знойдзенага Гэрысам у архівах, алегэты здымак у артыкуле не паказваецца: 

«Адну з такіх выяваў, стары здымак, знойдзены ў архіве, Джон раскапаў падчас працы, і мы пачнём зь яго. Ці, у існасьці, мы пачнём безь яго, бо мы пастанавілі не залучаць яго ў тэкст гэтага артыкулу: уласна гэтая пастанова й блытанае мысьленьне, што стаіць за ёю, першапачаткова ажывіла нашую занепакоенасьць этыкаю паказу выявы чалавечых парэшткаў».

{:.intro-paragraph}
Ведаеце, гэта прыблізна як чытаць «Цёмную Вежу» Стывэна Кінґа, дзе пэрсанаж Роўланд ідзе да Цёмнае Вежы, усё ідзе ды ідзе (ты ўжо сто разоў хочаш кінуць чытаць, але ж цікава, што ў Вежы), цягам сямі кніг ён усё ідзе, а потым Роўланд зайшоў у Цёмную Вежу – і... эпілёг. І Стывэн Кінґ кажа нам, што канцоўку напісаў, але раіць яе не чытаць. Гэта ўаў-эфэкт. Бывае, адсутнасьць чагосьці ў гісторыі і ёсьць яе самая ўражальная частка.

![Ілюстрацыя (замяніце шлях)]({{site.baseurl}}/issues/6/articles/2/images/fig-3.png){: .article-image}

{:.figure-title}
Ідэя і аўтарства: [Аляксандра Падорнікава](https://www.instagram.com/sasha_padornikava/)

Але вернемся да бэатукаўскага кўэсту Гэрыса. Адна з разграбленых магілаў бэатукаў належала дзіцяці. Ну, магілы дзяцей – такая ж звычайная рэч у археалёгіі, як і магілы дарослых. Цела дзіцяці было загорнутае ў саван са скуры карыбу[^2], і зь ім былі пахаваныя дзьве маленькія мадэлі берасьцяных каноэ, цацачных памераў лук і стрэлы, акуратна запакаваны пачак сушанай рыбы. Маленькае цела й рэчы з гэтага пахаваньня былі выстаўленыя на экспазыцыі ў музэі. На фатаздымак з гэтай экспазыцыі і натрапіў Гэрыс.

[^2]: Карыбу – паўночны алень у Паўночнай Амэрыцы.
                
Я ня бачыла гэтага здымку й не шукала яго. З апісаньня аўтараў ён выглядаў гэтак: цела дзіцяці ляжала на баку і ў асноўным складалася з костак, хоць частка скуры захавалася на плячы. Дзіцё было павернутае «тварам да камэры, калі за твар прыняць пустыя вочныя западзіны і насавую паражніну. Ягоныя калені падцягнутыя да грудзей. Здаецца, саван са скуры карыбу быў адсунуты ўбок, каб лепш было відаць цела. Гэта стварае дзіўны эфэкт, быццам дзіця было аголенае перад позіркам фатографа і ўсіх, хто глядзіць на здымак». Я бачыла і фатаграфавала шмат археалягічных парэшткаў людзей. Але разумееце, чаму пасьля такога апісаньня шукаць менавіта гэты здымак падалося мне недарэчным?

Другая прычына, чаму артыкул уразіў, – у тым, што тлумачэньне пастановы аўтараў было нетыпова эмацыйнае для большасьці навуковых працаў: 

«Апісваючы здымкі, мы пераходзілі паміж выявай і тэкстам, адкрываючы адзін файл, а потым другі, на-ладжваючы апісаньні гэтак, каб яны прыкладна адпавядалі таму, што мы бачым (і ня бачым) у лічбавай выяве. Гэта дзіўная і, магчыма, заганная рэч – хаваць іх. Карціна, як гаворыцца ў клішэ, каштуе тысячы словаў. Тым ня менш мы пастанавілі адмовіцца ад іх, каб, напрыклад, не дзяліцца выяваю маленькага цела на драўлянай дошцы паміж дзьвюма шклянымі вітрынамі. Гэта этычная пастанова. Мы ня робім гэтага, бо гэта здаецца «няправільным», але такія пачуцьці зачаткавыя й крыху мудрагелістыя».

Калі шчыра, у шмат якіх выпадках асабіста мяне не настолькі непакоіць фатаграфаваньне чалавечых парэшткаў, як іншых. Напрыклад, у адной лябараторыі мне паведамілі, што рабіць патрэбныя здымкі варта так, каб на іх не траплялі ніякія іншыя ўзоры чалавечых парэшткаў, што там паўсюль складзеныя. Для яснасьці: гэтыя ўзоры звычайна ўяўляюць сабою прабіркі з вадкасьцямі ці чымсьці накшталт ваты, скрутачкі з фольгі памерам колькі мілімэтраў зь неідэнтыфікавальным матэрыялам усярэдзіне. Сама большае гэта можа быць зуб ці кавалачак косткі. Калі нават няясна, што гэты ўзор быў часткаю чалавека, ці неэтычна яго фатаграфаваць? Для мяне гэта выглядае прыкладна так, калі б на фота трапіў выпалы зуб ці абрэзаны пазногаць...

![Выява прабіркі з калягенам]({{site.baseurl}}/issues/6/articles/2/images/fig-4.png){: .article-image}

{:.figure-title}
Узор калягену, бялку з тканак зуба

Але на этычныя пытаньні няма адназначных адказаў. Вядома, што для некаторых народаў увогуле непрымальна прысутнічаць на здымку – жывым ці мёртвым, бо фота крадзе душу ці частку цябе. Цалкам імаверна, што й мая пазыцыя зьменіцца пры іншых абставінах, але пакуль я фатаграфую зубы безь сьцісканьня сэрца. З другога боку, пазаваць з чыімсьці чэрапам а-ля Гамлет дзеля ўмоўна прафэсійнай фоткі я б ня стала. Думаю, гэтая частка чалавека занадта ўвасабляе ўсяго чалавека, каб гвалтам ператвараць яго ці яе ў рэквізыт для свайго фота.

Як пісалі Гэрыс і калегі ў дачыненьні здымкаў чалавечых парэшткаў, пытаньне ў падабенстве. Ці лічыць здымак падабенствам чалавека і, адпаведна, ўжываць да яго тыя ж правілы, што і да чалавечых парэшткаў? Ці здымак парэшткаў адрозьніваецца ад самых парэшткаў і тады этычныя меркаваньні не распаўсюджваюцца зь цела на здымкі цела? Тое ж пытаньне можна задаць і наконт узораў ці частак цела. Наколькі яны маюць быць вялікія, каб быць падобнымі да самога чалавека? Бо спэктар у нас немалы, ад малекулы ДНК да сьценаў чарапоў у не-каторых катакомбах і цэрквах.
                
### ПРА ДЭМАНСТРАЦЫЮ ЧАЛАВЕЧЫХ ПАРЭШТКАЎ У МУЗЭЯХ

Цяпер давайце пазнаёмімся з Чарлзам Бэрнам (Charles Byrne), «ірляндзкім гігантам». Ён пакутаваў на гігантызм (акрамэґалію) і ў свой час, то бок у XVIII стагодзьдзі, успрымаўся як цікавінка праз высокі рост. Хутка пасьпеўшы стацца славутым, ён неўзабаве й памёр, бо акрамэґалія не спрыяе доўгаму жыцьцю. Для Чарлза жыцьцё абарвалася ў 1783 годзе, калі яму было 22, але гісторыя на гэтым ня скончылася, бо з 1799 году ягоны шкілет дэманстраваўся ў лёнданскім Гантэрыянскім музэі (Hunterian Museum). І хаця ў большасьці выпадкаў даведацца, што думаў чалавек пра такое пасьмяротнае жыцьцё, немагчыма, у выпадку з Бэрнам усё даволі празрыста: зрабіцца музэйным экспанатам было ягоным найгоршым страхам.

Анатамаваньне ў той час было лёсам пакараных злачынцаў. Хірург і анатам Джон Гантэр (John Hunter) ужо прапанаваў Чарлзу заплаціць за ягонае цела, але той адмовіўся. Больш за тое, Бэрн папрасіў сяброў, каб тыя пахвалі яго ў моры. Але Гантэр падкупіў магільніка, каб выкрасьці цела – і, самыя таго ня ведаючы, сябры апусьцілі ў мора труну, поўную камянёў. Два стагодзьдзі шкілет Чарлза выстаўляўся ў музэі імя хірурга, які выкраў ягонае цела, Гантэрыянскім музэі.

У 2023 годзе музэй нарэшце пагадзіўся зьняць шкілет Бэрна з публічнага паказу праз працяглы ціск з боку навукоўцаў і грамадзкасьці. І хаця ўшанаваньня ягонага жаданьня пра пахаваньне ў моры (ці ўвогуле пахаваньне) пакуль не адбылося, я памятаю, як мае калегі віталі прыбраньне шкілета з выставы як трыюмф справядлівасьці, хай і праз стагодзьдзі.

Пэўна, адсутнасьць шкілета Бэрна – страта для музэю, бо людзі ж ідуць да іх, уласна каб убачыць такія знакамітыя экспанаты. Страта і для наведнікаў, і калегаў-археолягаў. Але трэба прымаць, што давядзецца несьці асабістыя страты й чымсьці ахвяраваць, каб зрабіць слушна.

Аднак вось іншая дэталь. У межах спробаў лекаваць акрамэґалію дасьледаваўся геном Бэрна і сучасных асобаў, якія пакутуюць на гігантызм. Аднаго чалавека з гэтай хваробай, якога называюць далёкім сваяком Бэрна, завуць Брэндан. На ягонае меркаваньне, Бэрн, магчыма, быў бы ня супраць таго, што яго трымаюць у шкляной шафе, калі б ведаў, што ягонае цела сталася карысным у справе лекаваньня праблемы. Такія апытаньні нашчадкаў лі-чацца адным са спосабаў забясьпечыць этычнасьць у выпадку, калі памерлага спытаць было немагчыма. У археолягаў якраз звычайна й няма магчымасьці апытаць тых асобаў да іхнае сьмерці. Тады ўжываецца ідэя сваяцтва: жывыя могуць выказацца за блізкіх ім памерлых: сваякоў ці проста людзей з аднаго народу ці аднае культуры.

Вядома, гэта лепш як нічога, але наколькі блізкае мусіць быць сваяцтва, каб даваць права выказвацца за памерлых? Напрыклад, паводле ДНК, у Брэндана з ірляндзкім гігантам быў агульны продак больш за тысячу гадоў таму – гэта прыблізна аднолькавы ўзровень сваяцтва з усімі ірляндцамі. І ці ўвогуле мае вагу меркаваньне «сваяка», калі мы ведаем жаданьне самога памерлага? Мне, калі шчыра, лекаваньне жывых сапраўды падаецца больш прыярытэтным за пашану целаў мёртвых. Але калі мэта апраўдвала сродкі, і карысьць дасьледаваньня дазваляла дзьвесьце гадоў заплюшчваць вочы на падман Гантэра й выкраданьне цела, то яна ўсё роўна не патрабавала дэманстрацыі цела. А цяпер, калі зь яго даўно ўжо пабраныя ўсялякія ўзоры ДНК, гэтая мэта нават не апраўдвае ўтрыманьня цела.

Дарэчы, хто непакоіцца за дзіця-бэатука ў аналягічнай шкляной шафе: ягонае цела зьнялі з экспазыцыі, праз, як мяркуюць, амаль сто гадоў пасьля таго як знайшлі, у 1976-м, і захоўваюць разам зь іншымі парэшткамі бэатукаў у археалягічным аддзеле Мэмарыяльнага ўнівэрсытэту, доступ да якіх нават для прагляду патрабуе дазвол на міністэрскім узроўні.

Нарэшце, я абяцала яшчэ гісторыю пра масавага забойцу. Ведаеце, чаму анатамаваньне ў XVIII стагодзьдзі ў Брытаніі было лёсам пакараных злачынцаў? Бо даставаць з магілаў і разразаць мёртвых лічы-лася непрымальным. Таму студэнтам мэдыцыны ці хірургам даводзілася знаходзіць сабе целы для вывучэньня. Што звычайна рабілася ўначы з рыдлёўкаю на сьвежай магіле. Затое ўскрываць забойцаў, пакараных сьмерцю, было можна: гэтакае дадатковае пакараньне пасьля сьмерці.

![Выява могілак у Эдынбурзе]({{site.baseurl}}/issues/6/articles/2/images/fig-5.png){: .article-image}

{:.figure-title}
Гэткім жалезным сэйфам людзі спрабавалі засьцерагчы цела ад магільных рабаўнікоў, якія выкопвалі целы для продажу на заняткі анатоміі ў мэдычнай школе. Ґрэйфраярз, Эдынбурґ

Гісторыя забойцы Бэрка (William Burke) цалкам зьвязаная з практыкаю выкраданьня целаў. Проста ён са сваім суўдзельнікам Гэрам (William Hare) зрабіў лягічны наступны крок і стаў забіваць людзей, каб прадаць іхныя целы хірургу. Тваё жыцьцё ў Эдынбурзе ХІХ стагодзьдзя магло не каштаваць нічога, але вось тваё мёртвае цела мела каштоўнасьць. Пасьля 16 ахвяраў, у 1828 годзе, масавых забойцаў нарэшце злавілі, і Бэрк пасьля павешаньня сам апынуўся на анатамічным стале, на які да гэтага дастаўляў целы. А ягоныя косткі дасюль можна пабачыць у музэі. Як і кнігу ў пераплёце зь ягонае скуры, калі каму цікава. Людзі заўсёды любілі сувэніры.

Ясна, што гісторыя пра падманутага хворага Бэрна ці пра дзіця на экспазыцыі кранае нашыя пачуцьці. А што наконт масавага забойцы? Быць на публічным аглядзе, замест таго каб быць пахаваным, – для яго дадатковае пакараньне. На гэта адна мая калега сказала: «Так, але як доўга можна караць аднаго чалавека?» Думаю, тут знойдуцца розныя думкі. Напэўна, як і шмат у каго, забойца не выклікае ў мяне таго спачуваньня, як нявінныя ахвяры. Але вось ягоны шкілет у вітрыне выклікаў жаль. Аголеныя косткі выглядаюць нейкімі безабароннымі.

Гэтак, вакол мёртвых паўстае шмат этычных пытаньняў. Што я для сябе вызначыла на гэты момант: як і іншыя, гэтыя пытаньні разьвязваюцца меркаваньнем жывых. Не існуе нейкага ўнівэрсальнага й натуральна слушнага спосабу абыходзіцца зь мёртвымі целамі: адныя іх спальваюць, іншыя хаваюць у зямлю, некаторыя пакідаюць іх трупаедам або танчаць зь імі. Але ўсе гэтыя падыходы звычайна базуюцца на тым, што жывыя лічаць правільным і паважным у дачыненьні памерлага. Хоць чыйсьці спосаб ушанаваньня можа шакаваць іншых. Калі зь мёртвымі абыходзяцца згодна зь іхным жаданьнем, усё роўна выконваюць ці не выконваюць гэта жаданьне жывыя, паводле нейкіх сваіх меркаваньняў. Жывыя сутыкаюцца і ўзгадняюць свае погляды на тое, што правільна й што няправільна. Праз гэтае сутыкненьне яны й ствараюць сучасныя ім нормы маралі.

### ВЫСНОВЫ

У канцы прынята рабіць высновы і, можа, нават прапанаваць нейкую мараль. Але збольшага ў мяне няма адказаў на пытаньні, якія я задавала ў гэтым тэксьце. Калі ведаеце кагосьці, хто іх мае, скіньце кантакт.

Магу прапанаваць толькі сваё абмежаванае меркаваньне. Магчыма, важна ня тое, ці мы знойдзем адказы, а тое, што мы працягваем задаваць пытаньні. Ці тое, што мы робім, шкодзіць камусьці? Ці можам мы зрабіць лепей? Як археолягі, прыяжджаючы на раскопкі ў ня вельмі багатае паселішча, даць працу і магчымасьць зарабіць на гэтых раскопках мясцовым жыхарам, актыўна супрацоўнічаць і залучаць у суаўтары мясцовых археолягаў, закупіць прыпасы ды абсталяваньне ў гэтай краіне? Калі выкарыстоўваем чыесьці парэшткі, рабіць гэта зь мінімальнаю шкодаю, максымальнаю павагаю – з увагі на паважныя прычыны й годным чынам?
                
У маім унівэрсытэце студэнты вучацца біяархеалёгіі з дапамогаю сапраўдных шкілетаў людзей – як і ў шмат якіх іншых інстытутах. І першае, што ім кажуць на лекцыі, – гэта ня права, а прывілей. І хаця ў адрозьненьне ад студэнтаў-мэдыкаў, археолягі не маглі спытаць у сваіх памерлых дазволу на выкарыстаньне іхных парэшткаў пасьля сьмерці, яны хаця б могуць гэтак сама ставіцца да іх, як да сваіх «маўклівых настаўнікаў», а ня рэчаў.

{:.references}
### Крыніцы

{:.references}
1. Harries, J. et al. (2018) ‘Exposure: the ethics of making, sharing and displaying photographs of human remains’, Human Remains and Violence: An Interdisciplinary Journal, 4(1), pp. 3–24. Available at: <a href="https://doi.org/10.7227/HRV.4.1.2">https://doi.org/10.7227/HRV.4.1.2</a>.
2. Holland, N. (2020) The Irish Giant: Charles Byrne, my uncle and Hilary Mantel. <a href="https://www.bbc.co.uk/news/uk-northern-ireland-54644243">BBC News</a>.
3. Kolirin, L. (2023) Skeleton of man who dreaded becoming a museum exhibit will finally be removed from display. <a href="https://edition.cnn.com/style/amp/museum-skeleton-removed-gbr-scli-intl/index.html">CNN</a>
4. Lowth, M. (2021) ‘Charles Byrne, Last Victim of the Bodysnatchers: the Legal Case for Burial,’ Medical Law Review, 29(2), pp. 252–283. <a href="https://doi.org/10.1093/medlaw/fwab008">https://doi.org/10.1093/medlaw/fwab008
                